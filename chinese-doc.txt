●卷四十四·非國語上
○非國語序集中有與呂道州書論《非國語》云：「身編夷人，名列囚籍，以道之窮也，而施乎事者無日，故乃挽引強為小書，以志乎中之所得焉。」又與吳武陵書云：「若《非國語》之說，僕病之久，嘗難言於世俗，今因其閒也而書之。」又云：「伏而不出者累月，方示足下書。」書當元和三四年間，公時在永州作。其間載《國語》斷截不可考，輒附益之，庶其理易見焉。
	左氏《國語》，其文深閎傑異，固世之所耽嗜而不已也。而其說多誣淫，不概於聖。《揚子》，參差不齊，一概諸聖。注云：一以聖人之道概平之。餘懼世之學者溺其文採而淪於是非，是不得由中庸一作「是不知得由中庸」。以入堯、舜之道。本諸理，作《非國語》。
 	◎非國語上三十一篇。
 	○滅密此已下《周語》。
 	恭王游於涇上，「恭王」，諸本皆作「昭王」，以《國語》諸本考之，皆作「恭王」，且周之世系，恭王在穆王之後，而昭王在穆王之前，《國語》之敘亦止自穆王以來，則為恭王無疑矣。恭，《史記》作共。密康公從，有三女奔之。其母曰：「必致之王。眾以美物歸汝，何德以堪之？小醜備物，終必亡。」康公不獻。一年，王滅密。
 	非曰：康公之母誠賢耶？則宜以淫荒失度命其子，焉用懼之以數？且以德大而後堪，則納三女之奔者，德果何如？若曰「勿受之」，則可矣。教子而媚王以女，非正也。左氏以滅密徵之，無足取者。
 	○不藉
 	宣王不藉千畝，虢文公諫曰：「云云。將何以求福用人？」王不聽。三十九年，戰於千畝，王師敗績於姜氏之戎。藉，借也，借民力以為之。天子藉田千畝，諸侯百畝，自厲王流於彘，藉田禮廢。宣王即位，不複遵古，故虢文公諫之。文王母弟虢仲虢叔，始封於虢，文公蓋其後也。
 	非曰：古之必藉千畝者，禮之飾也。其道若曰：吾猶耕云爾。一作「吾猶耕乎云爾」。又曰：吾以奉天地宗廟。則存其禮誠善矣。然而存其禮之為勸乎農也，則未若時使而不奪其力，節用而不殫其財，通其有無，和其鄉閭，則食固人之大急，不勸而勸矣。啟蟄也得其耕，《左傳》，啟蟄而郊。注云，啟蟄，建寅之月。時雨也得其種，苗之猥大也得其耘，《漢書》，江皋河濱，雖有惡種，無不猥大。猥，盛也。實之堅好也得其獲，《詩》：既堅既好，不稂不莠。京庾得其貯，《詩》：曾孫之庾，如坻如京。京，高丘也。「京庾」，一作「爾庾」。老幼得其養，取之也均以薄，藏之也優以固，則三推之道推，進也，《禮記》：天子三推。推，徒回切。存乎亡乎，皆可以為國矣。彼之不圖，而曰我特以是勸，則固不可。今為書者曰：「將何以求福用人？」夫福之求，不若行吾言之大德也；「德」，一作「福」。人之用，不若行吾言之和樂以死也。敗於戎而引是以合焉，夫何怪而不屬也？又曰「戰於千畝」者，吾益羞之。
 	○三川震
 	幽王二年，西周三川皆震。伯陽父周大夫也。曰：「周將亡矣！夫天地之氣，不失其序；若過其序，民亂之也。陽伏而不能出，陰迫而不能蒸，於是有地震。今三川實震，是陽失其所而鎮陰也。陽失而在陰，源必塞。源塞，國必亡。若國亡，不過十年，數之紀也。夫天之所棄，不過其紀。」是歲也，三川竭，岐山崩，幽王乃滅，周乃東遷。自「天地之氣」已下新附。
 	非曰：山川者，特天地之物也。陰與陽者，氣而游乎其間者也。自動自休，自峙自流，是惡乎與我謀？自斗自竭，自崩自缺，是惡乎為我設？彼固有所逼引，而認之者不塞則惑。夫釜鬲而爨者，《爾雅》：鼎款足者謂之鬲。款足，曲腳也。鬲，音肓。必湧溢蒸鬱以糜百物；糜，爛也。畦汲而灌者，必衝蕩碳ひ園芡潦。是特老圃者之為也，一本云「是特老婦老圃者之為也」。猶足動乎物，又況天地之無倪，倪，端倪。陰陽之無窮，以Е洞觜鉿醺鷙跗渲校Е，音汞，諸韻皆胡洞切，並云水銀也，無別義。今獨孤及《觀海詩》：Е洞吞百穀。杜子美詩：Е洞不可掇。杜詩中用Е洞不一。《淮南子》，Е蒙鴻洞，莫知其門。許慎注：Е，讀如項羽之「項」。鴻，讀如子贛之「贛」。洞，讀如同游之「同」。今按唐人用「Е洞」二字，若出於《淮南子》，音合依本處注。觜鉿醺穡音膠葛。或會或離，或吸或吹，如輪如機，其孰能知之？且曰：「源塞，國必亡。」「人乏財用，不亡何待？」則又吾所不識也。且所謂者天事乎？抑人事乎？若曰天者，則吾既陳於前矣；人也，則乏財用而取亡者，不有他術乎？而曰是川之為尤！又曰「天之所棄，不過其紀」，愈甚乎哉！吾無取乎爾也。
 	○料民
   	宣王料民於太原，仲山父諫曰：「民不可料也。夫古者不料民而知其少多。王治農於藉，搜於農隙，耨獲亦於藉，居詡日簦狩於畢時，是皆習民數也，又何料焉！不謂其少而大料之，是示少而惡事也，臨政示少，諸侯避之。治民惡事，無以賦令。且無故而料民，天之所惡也，害於政而妨於嗣。」一作「後嗣」。王卒料之，及幽王，乃廢滅。《國語》無「廢」字。料，數也。自「民不可料」至「無以賦令」，新附。
   	非曰：吾嘗言，聖人之道，「言」，一作「聞」。不窮異以為神，不引天以為高，故孔子不語怪與神。君子之諫其君也，以道不以誣，務明其君，非務愚其君也。誣以愚其君則不臣。一作「罔不拒」。仲山氏果以職有所協，協，合也。不待料而具，而料之者政之ζ也，姑云爾而已矣，又何以示少惡事為哉？示少，示以寡也。惡事，厭惡政事，不能修之之意。況為大妄以諉乎後嗣！《賈誼傳》：尚有可諉者。《胡建傳》：執事以諉上。諉，累也。諉，女恚切。惑於神怪愚誣之說，而以是徵幽之廢滅，則是幽之悖亂不足以取滅，而料民者以禍之也。仲山氏其至於是乎？蓋左氏之嗜誣斯人也已！何取乎爾也？
   	○神降於莘莘，虢地。
   	周惠王十五年，有神降於莘。王問於內史過曰：「今是何神也？」對曰：「昔昭王娶於房，曰房後，實有爽德，協於丹朱。丹朱馮身以儀之，生穆王焉。實臨周之子孫而禍福之。夫神壹，不遠徙遷。若由是觀之，其丹朱之神乎？」王曰：「其誰受之？」對曰：「在虢土。」王曰：「然則何為？」對曰：「臣聞之，道而得神，是謂逢福；淫而得神，是謂貪禍。今虢少荒，其亡乎！」王曰：「吾其若之何？」對曰：「使太宰以祝史帥狸姓，奉犧牲粢盛玉帛往獻焉，無有祈也。」王曰：「虢其幾何？」對曰：「昔堯臨民以五。五年一巡狩。今其胄見，神之見也，不過其物。若由是觀之，不過五年。」狸姓，丹朱之裔。謂神不歆非類，故帥以往。舊本止載「有神降於莘，使帥狸姓以獻焉」兩句。今如前附益之，庶可見非之之意也。
   	非曰：力足者取乎人，力不足者取乎神。所謂足，足乎道之謂也，堯、舜是矣。周之始，固以神矣，況其徵乎？彼鳴乎莘者，以櫟鍥登搿＃ì瑁音薰，香氣。櫟鍥登耄見《禮記》。）妖之淺者也。天子以是問，卿以是言，則固已陋矣。而其甚者，乃妄取時日，莽浪無狀，而寓之丹朱。莽浪，無根源也。並如字。則又以房後之惡德與丹朱協，而憑以生穆王，而降於虢，以臨周之子孫，於是遂師丹朱之裔以奉祠焉。又曰堯臨人以五，今其胄見，胄，後也。虢之亡，不過五年。斯其為書也，不待片言而迂誕彰矣！
   	○聘魯
   	定王八年，使劉康公聘於魯。發幣於大夫，季文子、孟獻子皆儉，叔孫宣子、東門子家皆侈。歸，王問魯大夫孰賢？對曰：「季、孟其長處魯乎？叔孫、東門其亡乎？若家不亡，身必不免。」王曰：「幾何？」對曰：「東門之位不若叔孫而泰侈焉，不可以事二君。叔孫之位，不若季孟而亦泰侈焉，不可以事三君。若皆早世，猶可，若登年以載其毒，必亡。」登年，多歷年也。載，行也。毒，害也。必亡，家必亡也。自「發幣於大夫」至「身不免」，及「登年以載其毒，必亡」，皆新附。
   	非曰：泰侈之德惡矣，其死亡也有之矣，而孰能必其時之早暮耶？設令時之可必，又孰能必其君之壽夭耶？若二君而壽，三君而夭，則登年載毒之數如之何而准？
   	○叔孫僑如
   	簡王八年，魯成公來朝，使叔孫僑如先聘且告。見王孫說，與之語。王孫說，周大夫也。說言於王曰：「魯叔孫之來也，必有異焉。其享覲之幣薄而言諂，殆請之也。若請之，必欲賜也。魯執政唯強，故不心嘌桑而後遣之。且其狀方上而銳下，宜觸冒人，王其勿賜。若貪陵之人來而盈其願，是不賞善也。」自「簡王」至「來朝」，自「魯叔孫來」至「後遣之」皆新附。
   	非曰：諸侯之來，王有賜予，非以貨其人也，以禮其國也。苟叔孫之來，不度於禮，不儀於物，則罪也。王而刑之，誰曰不可？若力之不能而姑勿賜，未足以懲夫貪陵者也，不若與之。今使王逆詐諸侯而蔑其卿，苟興怨於魯，未必周之福也。且夫惡叔孫者，泰侈貪陵則可矣，方上而銳下，非所以得罪於天子。
   	○卻至卻，亦作「蕁薄［В乞逆切。
   	晉既克楚於鄢，使卻至告慶於周。「告慶」，舊本作「獻捷」。未將事，王叔簡公飲之酒，相說也。明日，王叔子譽諸朝。卻至見邵桓公，與之語。邵公以告單襄公曰：「王叔子譽溫季，以為必相晉國，相晉國必大得諸侯，勸二三君子必先導焉，可以樹。」襄公曰：「人有言曰『兵在其頸』，其卻至之謂乎！君子不自稱也。云云。在《太誓》曰：『民之所欲，天必從之。』王叔欲卻至，能勿從乎？」卻至歸，明年死難。及伯輿之獄，王叔陳生出奔晉。自「晉克楚」至「可以樹」，新附。
   	非曰：單子罪卻至之伐當矣。因以列數舍鄭伯、下楚子、逐楚卒，咸以為奸，則是後之人乘其敗追合之也。邵公初告單襄公，謂「卻至曰：『吾有三伐：勇而有禮，反之以仁。吾三逐楚軍之卒，勇也；見其君必下而趨，禮也；能獲鄭伯而赦之，仁也。若是而知晉國之政，楚、越必朝。』」襄公曰：「且葜梁穩伐之有？夫仁、禮、勇，皆民之為也。以義死用謂之勇；奉義順則謂之禮；畜義豐功謂之仁。奸仁為佻，奸禮為羞，奸勇為賊。有三奸以求替其上，遠於德政矣。」公謂三奸之說，自葜了濫押螅後人追合之也。左氏在《晉語》言免胄之事，則曰：「勇以知禮。」於此焉而異，吾何取乎？《晉語》：厲公六年，鄢之戰，葜烈轅盼ぶ跗注，三逐楚共王卒，見王必下奔。退戰，王使工尹襄問之以弓，曰：「方事之殷也，有盼ぶ跗注，君子也。屬見不穀而下，無乃傷乎？」葜良纂卸見客，免胄而聽命，曰：「君子之外臣至，以寡君之靈，間蒙甲胄，不敢當拜君命之辱，為使者故，敢三肅之。」君子曰：「勇而知禮。」公謂左丘明前日既載其三奸之事，而於此所書又如此，固已自異也。卻氏誠良大夫，不幸其宗侈而亢，兄弟之不令，而智不能周，強不能制，遭晉厲之淫暴，讒嬖竊構以利其室，卒及於禍。吾嘗憐焉。今夫執筆者以其及也，而必求其惡以播於後世，然則有大惡幸而得終者，則固掩矣。世俗之情固然耶？其終曰：「王叔欲卻至，能勿從乎？」斯固不足譏也已。
   	○柯陵之會柯陵，鄭西地名。
   	柯陵之會，《春秋》魯成公十七年書：公會尹子、單子、晉侯、齊侯、宋公、衛侯、曹伯、邾人伐鄭。六月乙酉，同盟於柯陵。單襄公見晉厲公視遠步高。單，音善。晉卻屑，其語犯；校音倚，又音奇。卻圖，其語迂；停嗤周切。卻至見，其語伐；齊國佐見，其語盡。魯成公見，言及晉難及卻橢譖。單子曰：「晉將有亂，其君與三卻其當之乎？」魯侯曰：「敢問天道乎，抑人故也？」對曰：「夫合諸侯，民之大事也。其君在會，步言視聽必皆無謫，則可以知德矣。晉侯爽二，吾是以云。視與步也。今卻伯之語犯，叔迂，季伐。犯則陵人，迂則誣人，伐則掩人，其誰能忍之？雖齊國子亦將與焉。立於淫亂之國，而好盡言以招人過，招，音搖。怨之本也。」簡王十二年，晉殺三卻。十三年，晉侯弒。齊人殺國武子。自「魯侯曰」至「能忍之」，自「立於淫亂」至「國武子」，皆新附。
   	非曰：是五子者，雖皆見殺，非單子之所宜必也。而曰合諸侯，人之大事，於是乎觀存亡。若是，則單子果巫史矣。視遠步高、犯、迂、伐、盡者，皆必乎死也，則宜死者眾矣！夫以語之迂而曰宜死，則單子之語，迂之大者，獨無謫邪？
   	○晉孫周
   	晉孫談之子周適周。單襄公以告頃公曰：「必善晉周，將得晉國。其行也文，能文則得天地。天地所祚，小而後國。夫敬，文之恭也；忠，文之實也；信，文之孚也；仁，文之愛也；義，文之制也；智，文之輿也；勇，文之帥也；教，文之施也；孝，文之本也；惠，文之慈也；讓，文之材也。此十一者，夫子皆有焉。天六地五，《國語》注：天有六氣：陰、陽、風、雨、晦、明。地有五行：金、木、水、火、土也。舊本皆作「天五地六」，非是。數之常也。云云。成公之歸也，吾聞晉之筮之也，遇《乾》之《否》，曰『配而不終』。君三出焉。一既往矣，後之不知，其次必此。且成公之生也，其母夢神規其臀以黑，曰：『使有晉國，三而畀戎孫。』故名之曰黑臀。於今再矣。晉襄公曰齲此其孫也，而今德孝恭，非此而誰？必早善晉子，其當之也。」頃公許諾。自「晉孫談」至「適周」，自「將得晉國」至「文之材也」，自「成公之歸」至「許諾」，皆新附。
   	非曰：單子數晉周之德十一，而曰合天地之數，豈德義之言耶，又徵卦、夢以附合之，皆不足取也。
   	○穀洛斗
   	靈王二十二年，穀、洛斗，將毀王宮。谷、洛，二水名也。鬥者，兩水激，有似於斗也。王欲壅之，太子晉諫。云云。王卒壅之。及景王，多寵人，亂於是乎始生。景王崩，王室大亂。及定王，王室遂卑。
   	非曰：穀、洛之說，與三川震同。天將毀王宮而勿壅，則王罪大矣，奚以守先王之國？壅之誠是也。彼小子之言堯言堯者，又足記耶？王室之亂且卑，在德，而又奚谷、洛之鬥而征之也？
   	○大錢
   	景王將鑄大錢，單穆公曰：「不可。云云。可先而不備，謂之怠；可後而先之，謂之召災。」
   	非曰：古今之言泉幣者多矣。錢者，金幣之名。古曰泉，後轉曰錢。是不可一貫，以其時之升降輕重也。幣輕則物價騰踊，物價騰踊則農無所售，皆害也。就而言之，孰為利？曰：幣重則利。曰：奈害農何？曰：賦不以錢，而制其布帛之數，則農不害；以錢，則多出布帛而賈，則害矣。今夫病大錢者，吾不知周之時何如哉？其曰「召災」，則未之聞也。左氏又於《內傳》曰：「王其心疾死乎？」其為書皆類此矣。
   	○無射
   	王將鑄無射，單襄公曰：「不可。」據《國語》，乃單穆公。
   	非曰：鐘之大不和於律，樂之所無用，則王妄作矣。單子詞曰：「口內味，耳內聲，內，諾答切。聲味生氣。氣在口為言，在目為明。言以信名，明以時動。名以成政，動以殖生。政成生殖，樂之至也。若視聽不和，而有震眩，則味入不精。不精則氣佚，氣佚則不和。於是有狂悖之言，有眩惑之明，有轉易之名，有過慝之度。出令不信，刑政放紛。」《左傳》昭十六年，子產曰：「獄之放紛。」而伶州鳩，伶，司樂官。州鳩，其名也。又曰：「樂以殖財。」又曰：「離人怒神。」嗚呼！是何取於鐘之備也？吾以是怪而不信。或曰：移風易俗則何如？曰：聖人既理定，知風俗和恆而由吾教，於是乎作樂以象之。後之學者述焉，則移風易俗之象可見，非樂能移風易俗也。曰：樂之不能化人也，則聖人何作焉？曰：樂之來，由人情出者也。其始非聖人作也，聖人以為人情之所不能免，因而象政令之美，使之存乎其中，是聖人飾乎樂也。所以明乎物無非道，而政之不可忘耳。孟子曰：「今之樂猶古之樂也。」「與人同樂，則王矣。」吾獨以孟子為知樂。
   	○律
   	王問律於伶州鳩，對曰。云云。
   	非曰：律者，樂之本也，而氣達乎物，凡音之起者本焉。而州鳩之辭曰：「律呂不易，無奸物也。和平則久，久固則純，純明則終，終複則樂，所以成政。」吾無取乎爾。又曰：「姬氏出自天黿，大姜之侄徒結切，又直質切。所憑神也。歲在周之分野。月在農祥，後稷之所經緯也。武王欲合是而用之。」斯為誣聖人亦大矣。《國語》云：王問七律者何？州鳩曰：我姬出自天黿，及析木者有建星及牽牛焉，則我皇妣大姜之侄、伯陵之後、逢公之所憑神也。歲之所在，則我有周之分野也。月之所在，辰馬農祥也，我太祖後稷之所經緯也。王欲合是五位三所而用之。注：天黿，即玄枵星，齊之分野。周之皇妣王季之母大姜者，逢伯陵之後，齊女也，故言出自天黿。歲星在鶉火。鶉火，周之分野也。辰馬，房心星也，房星晨正而農事起，故謂之農祥。稷播百穀，故農祥後稷之經緯。謂武王欲合是五位：歲、月、日、星、辰，三所；逢公所憑神，周分野所在，後稷所經緯而用之。公非之以為誣。又曰：「王以夷則畢陳，黃鐘布戎，太蔟布令，無射布憲，施舍於百姓。」吾知其來之自矣，《語》又云，故以七同其數，而以律和其聲，於是乎有七律。王以二月癸亥夜陳未畢而雨，以夷則之上宮畢之，以黃鐘之下宮布戎於牧之野，以太蔟之下宮布令於商，以無射之上宮布憲施舍於百姓。是《大武》之聲也。州鳩之愚，信其傳，而以為武用律也。孔子語賓牟賈之言《大武》也，曰：「《武》始自北出，再成而滅商，三成而南，四成而南國是疆，五成而分周公左、召公右，六成複綴，以崇天子，夾振之而四伐，盛威於中國。」則是《大武》之象也。「致右憲左」，「久立於綴」，皆《大武》之形也。夷則、黃鐘、太蔟、無射，《大武》之律變也。憲，按記讀為軒。
   	○城成周
   	劉文公與萇弘萇，音長。欲城成周，告晉。魏獻子為政，將合諸侯。衛彪導單穆公曰：「萇弘其不沒乎！萇叔必速及，魏子亦將及焉。若得天福，其當身乎？，若劉氏，則子孫實有禍。」是歲，魏獻子焚死。二十八年，殺萇弘。及定王，劉氏亡。在敬王十年。劉文公，王卿士。萇弘，周大夫萇叔也。衛彪擔衛大夫也。魏獻子，晉正卿魏舒也。
   	非曰：彪堤燜壞之說，吾友化光銘城周，《呂溫集》有《古東周城銘》。其後牛思黯作《頌忠》，一作《訟忠》。萇弘之忠悉矣，學者求焉。若夫「當身」「速及」之說，巫之無恆者之言也，追為之耳。吾友化光，呂溫也。溫，字和叔，一字化光。思黯，牛僧孺之字也。化光《古東周城銘》並序云：魯昭公三十二年，萇叔合諸侯之大夫城成周。衛彪翟唬骸疤溜所壞，不可支也，萇弘違天，必受其咎。」異歲，周人殺萇弘，左氏明証以為世規，俾持顛之臣沮其勝氣，非所以勵尊王、垂大訓也。予經其地而作是銘。銘曰：文、武受命，肇興西土，周公作洛，始會風雨。居中本正，拓關開祚，盛則駿奔，衰則夾輔。平王東遷，九鼎已輕，二伯之後，時無義聲。大夫萇弘，言抗其傾，坐致諸侯，廓崇王城。雖微遠猷，實被令名，宜福而禍，何傷於明？立臣之本，委質定分，為仁不卜，臨義不問。無天無神，唯道是信。國危必扶，國威必振。求而不獲，乃以死殉。興亡治亂，在德非運。罪之違天，不可以訓。升虛覽古，慨然遐憤。勒名頹隅，以勸大順。
   	○問戰此已下《魯語》。
   	長勺之役，曹劌姑衛切。問所以戰於嚴公。避莊諱為嚴。公曰：「小大之獄，必以情斷之。」劌曰：「可以一戰。」嚴公，《國語》作莊公。
   	非曰：劌之問洎嚴公之對，皆庶乎知戰之本矣。而曰夫「神求優裕於饗」，「不優，神不福也」。是大不可。方斗二國之存亡，以決民命，不務乎實，而神道焉是問，則事機殆矣。既問公之言獄也，既「問」，一作「聞」。則率然曰「可以一戰」，亦問略之尤也。苟公之德可懷諸侯。「問略」。一作「闊略」，一作「略之尤公也，苟公之德可以懷諸侯」。而不事乎戰則已耳；既至於戰矣，徒以斷獄為戰之具，則吾未之信也。劌之辭宜曰：君之臣謀而可制敵者誰也？將而死國難者幾何人？難，乃旦切。士卒之熟練者眾寡？器械之堅利者何若？趨地形得上游以延敵者何所？然後可以言戰。若獨用公之言而恃以戰，則其不誤國之社稷無幾矣。申包胥之言戰得之，語在《吳篇》中。子厚非魯公君臣不知治人，而求卜於神，是矣，謂斷獄為不足以戰，則未必然。僂者怒於一笑而齊侯辱，御者忿於一羹而華元敗，赦食馬者足以出秦繆公，遺翳桑者足以救趙宣子，事以一端起，則言亦因之。使治獄者不由公道，戮及非辜，怨結士卒，一戰取衄，安知無如羊斟之類乎？東萊呂伯恭曰：子羔為衛政，刖人之足。衛亂，子羔走郭門，刖者守門曰：「於此有室。」子羔入，追者罷。子羔將去，謂刖者曰：「吾親刖子之足，此乃子報我之時也，何足逃我？」刖者曰：「君之治臣也先，後臣以法，欲臣之免於法也，臣知之。獄決罪定，臨當論刑，君愀然不樂見於顏色，臣又知之。此臣之所以脫君也。」子羔一有司耳，有哀矜之意，人猶報之若是，況莊公君臨一國，獄必以情，人之思報，豈子羔比耶？宗元乃曰，「以斷獄為戰之具，吾未之信」，歷舉將臣、士卒、地形之屬，宗元之言，皆所謂戰，而非所以戰也。
   	○躋僖公
   	夏父弗忌為宗，疲將躋僖公。云云。展禽曰：「夏父弗忌必有殃。」「若血氣強固，將壽寵得沒。雖壽而沒，不為無殃。」其葬也，焚，煙徹其上。弗忌，魯大夫。宗，宗伯，掌國祭祀之禮也。蒸，祭也，躋者，升也。弗忌欲升僖公於閔公之上也，謂明者為昭，其次為穆，而不以次。宗有司皆曰非昭穆而不聽。柳下惠以為必有殃，而其言近誣，故公謂非所宜云。
   	非曰：由「有殃」以下，非士師所宜云者，誣吾祖矣。
   	○莒僕
   	莒太子僕殺紀公，紀公生僕及季佗，既立僕，而又愛季佗而黜僕，故弒之。以其寶來奔。宣公使僕人以書命季文子，里革遇之而更其書。明日，有司複命，公詰之，僕人以里革對。公執之，里革對曰：「毀則者為賊，掩賊者為藏，竊寶者為宄，用宄之財者為奸。使君為藏奸者，不可不去也；臣違君命者，不可不殺也。」公曰：「寡人實貪，非子之罪也。」乃舍之。里革，魯大夫克也，自「明日」以下，新附。
   	非曰：里革其直矣！曷若授僕人以入諫之為善？公之舍革也美矣！而僕人將君命以行，遇一夫而受其更，釋是而勿誅，則無以行令矣。若君命以道而遇奸臣更之，則何如？
   	○仲孫它徒何切。
   	季文子無衣帛之妾，無食粟之馬，仲孫它諫。云云。文子以告孟獻子，孟獻子囚之七日。自是子服之妾，衣不過七升之布，馬餼不過稂莠。季文子，季孫行父也，相魯宣公、成公。仲孫它，孟獻子之子子服它也。布八十縷為升。
   	非曰：它可謂能改過矣。然而父在焉，而儉侈專乎己，何也？七升之布，大功之烈玻居然而用之，未適乎中庸也已。
   	○腙諮潁腙塚音墳。）
   	季桓子穿井，得土缶，中有羊焉。使人問仲尼曰：「吾穿井獲狗，何也？」仲尼曰：「以丘所聞者，羊也。」
   	非曰：君子於所不知，蓋闕如也。孔氏惡能窮物怪之形也？是必誣聖人矣。史之記地坼犬出者有之矣。《晉·五行志》：隆安初，輔國將軍孫無終家於暨陽，地中聞犬子聲，尋而地坼，有二犬子，皆白色，一雄一雌，取而養之，皆死，後無終為桓玄所滅。近世京兆杜濟穿井獲土缶，中有狗焉，投之於河，化為龍。
   	○骨節專車苦矢
   	吳伐越，隳會稽，「隳」，《國語》作「墮」。獲骨節專車。吳子使好來聘，且問之仲尼。仲尼曰：「丘聞之，昔禹致群臣於會稽之山，防風氏後至，禹殺而戮之。其骨節專車，此為大矣。」骨一節，其長專車。專，擅也。仲尼在陳，有隼集於陳侯之庭而死。苦矢貫之，石瑁其長尺有咫。苦，音戶。陳惠公使人以隼如仲尼之館問之，仲尼曰：「隼之來也遠矣，此肅慎氏之矢也。」肅慎，北夷之國，瑁石中矢鏃也。自「吳子」已下新附，瑁乃乎切。
   	非曰：左氏，魯人也，或言事孔子，宜乎聞聖人之嘉言，為《魯語》也，盍亦徵其大者，書以為世法？今乃取辯大骨、石枰暈異。其知聖人也亦外矣。言固聖人之恥也，孔子曰：「丘少也賤，故多能鄙事。」
   	○輕幣《齊語》。
   	天下諸侯知桓公之非為己動也，是故諸侯歸之。桓公知諸侯之歸己也，故使輕其幣而重其禮。故天下諸侯罷馬以為幣，罷，音疲。縷綦以為奉，注云：奉，藉也，所以藉玉之藻也。縷綦，以縷織綦，不用絲，取易共也。鹿皮四個。《國語》作「分」，諸本皆作「個」。諸侯之使，垂橐而入，鼯ピ囟歸。鼯ィ苦隕切。自「天下」至「歸己也」新附。
   	非曰：桓公之苟能吊天下之敗，衛諸侯之地，貪強忌服，戎狄縮匿；君得以有其國，人得以安其堵，雖受賦於諸侯，樂而歸之矣，又奚控焉？悉國之貨以利交天下，若是耶，則區區齊人，惡足以奉天下？己之人且不堪矣，又奚利天下之能得？若竭其國，勞其人，抗其兵，以市伯名於天下，又奚仁義之有？予以謂桓公之伯不如是之弊也。「謂」，一作「為」。桓公之不王而伯，惟其假仁義之名，其實則為利耳。考《管子》之書，若通魚鹽；若賦金鐵；若作錢幣；若殺商賈；欲實ゾ，則式璧也；欲傾魯、梁，則服綈也；欲致諸侯之寶，則多具石璧也；欲下代王之眾，則貴買狐白也。朝夕汲汲，惟利為謀。其用厚禮以交諸侯，蓋市四鄰之歡心，亦偽而不誠也。子厚乃以為公之仁義，必無利交之事，子厚固誠齊人乎？
   	○卜此已下《晉語》。
   	獻公卜伐驪戎，史蘇占之曰：「勝而不吉。」
   	非曰：卜者，世之餘伎也，道之所無用也。聖人用之，吾未之敢非。然而聖人之用也，蓋以驅陋民也，非恆用而徵信矣。爾後之昏邪者神之，恆用而徵信焉，反以阻大事。要言，卜史之害於道也多，而益於道也少，雖勿用之可也。左氏惑於巫而尤神怪之，乃始遷就附益以成其說，雖勿信之可也。
   	○郭偃與前伐驪戎事相屬。
   	郭偃曰：「夫口，三五之門也。口以紀三辰，言以宣五行。是以讒口之亂，不過三五。」少則三，若多則五也。
   	非曰：舉斯言而觀之，則愚誣可見矣。
   	○公子申生
   	申生曰：「棄命不敬；作令不孝；間父之愛而嘉其貺，有不忠焉；廢人以自成，有不貞焉。」申生，晉獻公太子也。獻公將黜之而立奚齊，諸臣使圖之，申生曰，云云。「吾其止也」。
   	非曰：申生於是四者咸得焉。昔之儒者，有能明之矣，故予之辭也略。
   	○狐突
   	公使太子伐東山，獻公十七年。太子，申生也，獻公欲黜之，欲使為此行而觀之。狐突御戎。至於稷桑，翟人出逆。申生欲戰，狐突諫曰：「不可。」申生曰：「君之使我非歡也，抑欲測吾心也。不戰而反，我罪茲厚；我戰雖死，猶有名焉。」果戰，敗翟於稷桑而反，讒言益起。狐突杜門不出。君子曰：「善深謀。」自「公使太子」至「果戰」新附。
   	非曰：古之所謂善深謀，居乎親戚輔佐之位，則納君於道；否則繼之以死，唯己之義所在莫之失之謂也。今狐突，以位，則戎御也；以親，則外王父也。申生之出，未嘗不從，睹其將敗而杜其門，則奸矣！而曰「善深謀」，則無以勸乎事君也已。丕鄭曰：「君為我心。」里克曰：「中立。」里克曰：「吾秉君以殺太子，吾不忍，中立其免乎。」詳見《晉語》。晉無良臣，故申生終以不免。
   	○虢夢
   	虢公夢在廟，有神面白毛、虎爪，執鉞立於西阿之下。云云。公覺，且使國人賀夢。舟之僑告諸其族曰：「眾謂虢不久，吾今知之。」以其族行，適晉。自「公覺」至「知之」新附。
   	非曰：虢，小國也而泰，以招大國之怒，政荒人亂，亡夏陽而不懼，而猶用兵窮武以增其仇怨，所謂自拔其本者。亡，孰曰不宜？又惡在乎夢也？舟之僑誠賢者歟？則觀其政可以去焉。由夢而去，則吾笑之矣。
   	○童謠
   	獻公問於卜偃曰：「攻虢何月也？」對曰：「童謠有之，曰丙之辰，云云。」
   	非曰：童謠無足取者，君子不道也。
   	○宰周公
   	葵丘之會，獻公將如會，魯僖公九年，齊桓公盟諸侯於葵丘。遇宰周公，曰：「君可無會也。夫齊侯將施惠出責，是之不果，而暇晉是皇。」公乃還。宰孔曰：「晉侯將死矣。景霍以為城，而汾、河、涑、澮以為淵，戎狄之民實環之，汪是土也，苟違其違，誰能懼之？」上違，違去也。其違，違道也。是歲，獻公卒。自「君可無會」至「是皇」，自「景霍」至「懼之」新附。
   	非曰：凡諸侯之會霸主，小國，則固畏其力而望其庥焉者也；大國，則宜觀乎義，義在焉則往，以尊天子，以和百姓。今孔之還晉侯也，曰「而暇晉是皇」，則非吾所陳者矣。又曰：「汪是土也，苟違其違，誰能懼之？」則是恃乎力而不務乎義，非中國之道也。假令一失其道以出，而以必其死，為書者又從而征之，其可取乎？
   	○荀息
   	里克欲殺奚齊，晉獻公寵驪姬，既殺太子申生而立奚齊，公子重耳奔狄，夷吾奔秦。至是獻公卒，里克欲殺奚齊而逆重耳。荀息曰：「吾有死而已。先君問臣於我，我對以忠貞。」既殺奚齊，荀息將死之，人曰：「不如立其弟而輔之。」荀息立卓子。里克又殺卓子，荀息死之。君子曰：「不食其言矣。」自「既殺」至「卓子」新附。
   	非曰：夫「忠」之為言，中也；「貞」之為言，正也。息之所以為者有是夫？間君之惑，排長嗣而擁非正，其於中正也遠矣。或曰：「夫己死之不愛，死君之不欺也。抑其有是，而子非之耶？」曰：「子以自經於溝瀆者舉為忠貞也歟？」或者：「左氏、穀梁子皆以不食其言，然則為信可乎？」曰：「又不可。不得中正而複其言，亂也，惡得為信？」曰：「孔父、仇牧，是二子類耶？」曰：「不類，則如《春秋》何？」曰：「春秋之類也，以激不能死者耳。《春秋》桓公二年，書宋督弒其君與夷及其大夫孔父。莊公十二年，書宋萬弒其君捷及其大夫仇牧。至僖公十年，書裏克弒其君卓及其大夫荀息。其法皆同。孔子曰：『與其進不保其往也。』《春秋》之罪許止也，隱忍焉耳。昭公十九年，許世子止弒其君買。《左氏》云：許悼公瘧。五月，飲太子之藥而卒。太子奔晉，書曰「弒其君」。君子曰：「盡心力以事君，舍藥物可也。」其類荀息也亦然，皆非聖人之情也。枉許止以懲不子之禍，進荀息以甚苟免之惡，忍之也。吾言《春秋》之情，而子懲其文，不亦外乎？故凡得《春秋》者，宜是乎我也。此之謂信道哉！」公集中有《與元饒州論春秋書》，亦及《春秋》書荀息之事，云「某嘗著《非國語》六十餘篇，其一篇為息發也，今錄以往」。即此也，書意皆與此篇同。 